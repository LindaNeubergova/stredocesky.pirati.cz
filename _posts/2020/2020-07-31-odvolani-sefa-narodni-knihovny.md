---
category: blog
layout: post
date: 2020-07-31
#published: false
tags: kultura poslanecká_sněmovna
title: 'Ministr kultury odvolal šéfa Národní knihovny, důvodem jsou i podezřelé zakázky. Na problémy Piráti dlouhodobě upozorňují'
description: 'kultura, poslanecká sněmovna'
author: Mediální odbor
#authorId: lenka.kozlova
image: posts/2020/kozlova2020.jpg
---

Ministr kultury Lubomír Zaorálek minulý týden odvolal generálního ředitele Národní knihovny Martina Kocandu. Důvodem byla řada předražených zakázek a nejasností, o kterých se v poslední době v souvislosti s institucí hovořilo a na které poukazovali i pirátští poslanci Lenka Kozlová a Ondřej Profant. Dočasným vedením Národní knihovny byl pověřen předseda Ústřední knihovnické rady Vít Richter. Toto rozhodnutí Piráti kvitují, Richtera sami jako uznávaného odborníka dlouhodobě podporují.  

Mezi důvody, které ministr kultury uvedl k odvolání Martina Kocandy, byl i připravovaný projekt „e-knihovna“ v hodnotě 130 milionů korun. Ten Garanční rada Národní knihovny nedoporučila podepsat jako předražený. Dalšími důvody byly nevyhovující pronájmy komerčních prostor, nedostatečně postupující digitalizace a rekonstrukce Klementina, popřípadě koupě předraženého středověkého notářského zápisu. Na posledně jmenované upozorňovali i Piráti.

> „Okolo dění v Národní knihovně panuje delší dobu řada nejasností. Já sama jsem se v interpelaci ministra kultury loni na podzim ptala na podezřelé okolnosti ohledně předražené koupě středověké listiny. Listina byla sice vydražena, ale nakonec nebyl nákup s ohledem na zabavení předmětu policií ČR dokončen. Vítáme jmenování Víta Richtera dočasným ředitelem Národní knihovny a věříme, že bude následně ministrem vypsáno transparentní a objektivní výběrové řízení, které přivede do čela Národní knihovny zkušeného odborníka,” okomentovala situaci Lenka Kozlová.

> „Vít Richter není nijak neznámé jméno, dlouhodobě upozorňoval na neblahý stav uvnitř Národní knihovny. Možná i proto byl bývalým ministrem kultury Antonínem Staňkem odvolán z postu předsedy Ústřední knihovnické rady, a to den před tím, než Staněk ukončil působení v čele ministerstva kultury. Nahradit ho měl právě dnes odvolaný ředitel Národní knihovny Kocanda. Odvolání Richtera nemělo tehdy z věcného hlediska žádný smysl, pan Richter [měl podporu naši](https://www.pirati.cz/tiskove-zpravy/objasnete-odvolani-predsedy-ukr.html) i celé knihovnické obce. Věříme, že se situace v Národní knihovně s nástupem nového ředitele brzy stabilizuje,“ doplnila poslankyně.

Zmíněnou „e-knihovnu“ měla přitom realizovat stejná firma, která stála za podezřelým projektem na Kulturní portál Czechiana za 450 milionů korun. Ten byl posléze i po tlaku [pirátského poslance Ondřeje Profanta](https://www.piratskelisty.cz/clanek-2998-ondrej-profant-czechiana-dalsi-selhani-digitalniho-ceska) zrušen. Profant totiž již v lednu upozornil Ministerstvo kultury na řadu nesrovnalostí. 

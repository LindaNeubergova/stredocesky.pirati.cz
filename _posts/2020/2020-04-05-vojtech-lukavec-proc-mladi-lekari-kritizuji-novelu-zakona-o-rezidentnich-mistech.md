---
category: blog
layout: post
date: 2020-04-05
#published: false
tags: komentář zdravotnictví
title: 'Vojtěch Lukavec: Proč mladí lékaři kritizují novelu zákona o rezidentních místech'
description: 'komentář, zdravotnictví'
author: Vojtěch Lukavec/Petr Třešňák
#authorId: stepan.drtina
image: posts/2020/vojtech-lukavec.jpg
---

Novely zákonů znějí někdy ambiciózně, než si uvědomíme, jak extrémní dopad mohou mít na naše životy. Jak jste mohli zaznamenat, tak v meziresortním připomínkovém řízení je novela zákona ve věci financování rezidenčních míst, mezi lékaři vzbudila velký rozruch, a to především těmi mladými. O sepsání krátkého článku jsme požádali našeho spolupracovníka v resortním týmu zdravotnictví, Vojtu Lukavce.

Po jeho přečtení si uvědomíte, že situace mladých lékařů by se touto novelou dost rapidně zhoršila, a tak ve sněmovně budeme tlačit na stažení této novely, nebo její zásadní změnu tak, aby neodrazovala od studia medicíny. Motivace k práci by měly být pokud možno pozitivní než-li restriktivní. Díky Vojto za tvůj komentář!
*Ing. Petr Třešňák, místopředseda výboru pro zdravotnictví, gesční poslanec pro zdravotnictví*

[Společná výzva všech uskupení mladých lékařů ministru zdravortnictví k zastavení novely zákona ve věci financování rezidenčních míst](https://www.mladilekari.cz/2020/spolecna-vyzva-vsech-uskupeni-mladych-lekaru-ministru-zdravotnictvi-k-zastaveni-novely-zakona-95-2004-sb-ve-veci-financovani-rezidencnich-mist/)

Novela o rezidenčních místech je zejména v době, kdy se zdravotnictví potýká s obrovskou výzvou, kterou zvládá z převážné části díky nasazení a nezlomné síle vůle zdravotníků, hořkým humorem ze strany ministerstva zdravotnictví a návrhem, který zdravotnickému systému v mnoha směrech přidělá více starostí, než kolik jich slibuje řešit. Zdaleka se nedotkne podstaty problému, a to regionálních nedostatků ve zdravotní péči a absence motivace školenců i pracovišť k produkování atestovaných specialistů.

Barometrem odhodlání budoucích lékařů, kterých se novela zejména týká, budiž jejich momentální, ničím a nikým nevymáhané nasazení v rámci dobrovolnických činností ve zdravotnictví napříč celou republikou. Absolventi lékařských a farmaceutických fakult v drtivé většině vnímají svá povolání jako silné morální závazky, přičemž novela by do současného systému přinesla další byrokratické složitosti a omezování pracovních svobod pro začínající zdravotníky v podobě vynuceného fixování na jednotlivá specializační pracoviště. Tento systém ukotvení na konkrétní pracovní místa pod pohrůžkou jednostranných pokut nemá v rámci systému nearmádních státních zaměstnanců konkurenci. Jeho nastavení na zdravotníky tak jen svědčí o neochotě hledat možnosti pozitivní motivace pro absolventy a jejich školicí pracoviště a o uchýlení se k primitivní represi. Ta by zájemce o výkon zdravotnických profesí v již tak nezáviděníhodných podmínkách, daných ekonomicky náročným pregraduálním studiem a platovými dispozicemi preatestačního lékaře, nadále na několik dalších let fixovala ve finanční i rozhodovací nemohoucnosti.

V současném znění novely pak chybí zásadní informace o organizaci celé nové byrokratické aparatury, která by se v případě jejího přijetí musela zformovat. Novela má řešit nedostupnost konkrétních oborů v jednotlivých regionech tím způsobem, že pro žádoucí specializaci vytvoří akreditované školící pracoviště v lokalitě, kde daná odbornost chybí, a zájemce o specializaci v oboru pod hrozbou finančních sankcí vůči jeho osobě ukotví na školení a povinné provádění následné praxe v daném regionu.

Nikde však není zmíněn systém výběru těchto regionů, definice toho, co je onen potřebný obor, ani vyčíslení konkrétních nákladů, na základě kterých by se školeným v případě jejich uzpůsobování specializačního vzdělávání vyměřovaly případné sankce. Nemluvě o tom, že takový systém centrálně řízených umístěnek s nejasně definovanými pravidly otevírá prostor pro korupci, kdy se bude aktivně korupčně “soutěžit” o např. dobře infrastrukturně dostupné pracovní pozice, nebo o místa na pracovištích s lepším odborným zázemím a věhlasem. Což je v přímém rozporu se záměrem novely, která má dle slov důvodové zprávy zajistit lepší pokrytí zdravotní péčí a zajistit hospodárnost systému. Tohoto při naložení další odpovědnosti na absolventy a poskytnutí další negativní motivace nelze dosáhnout. Pro čerstvě vystudované lékaře a farmaceuty by šlo jen o další důvod, proč po promoci opustit zdravotnický sektor, odejít do ciziny za lepšími a jasnějšími podmínkami, či se případně nehrnout do progrese v systému specializačního vzdělávání a atestací.

Jako Piráti jsme pro hledání jiných cest pro optimalizaci pokrytí území republiky primární péčí, v koordinaci s názory a daty odborných lékařských společností a nikoliv od zeleného stolu, bez přihlédnutí k potřebám personálu, který je připraven svůj profesní život věnovat péči o obyvatele naší země. Současné znění novely je pro mě jakožto budoucího lékaře až trpce úsměvné a potvrzuje jen to, že se, ironicky řečeno, šrouby utahují pořád dokola jen tam, kde už jsou na to zasažení zvyklí.

*Vojtěch Lukavec, student 1. LF UK, člen Resortního týmu Zdravotnictví Pirátské strany*

---
category: blog
layout: post
date: 2020-05-08
#published: false
tags: komentář Den_vítězství
title: 'Komentář Ivana Bartoše ke Dni vítězství'
description: 'komentář,  Den vítězství'
author: Ivan Bartoš
authorId: ivan.bartos
image: posts/2020/video-den-vitezstvi.png
---

Před 75 lety se Evropané probudili do prvního svobodného dne po šesti dlouhých letech plných utrpení. Druhou světovou válku, jeden z nejničivějších konfliktů 20. století, rozpoutalo nacistické Německo vedené diktátorem Adolfem Hitlerem.

Cesta k druhé světové válce však nezačala v roce 1938 nebo 1939, ale o dekády dřív ve formě nástupu nacismu a fašismu k moci. Přes odpor demokratických sil se dostali k vládě nejen v Německu totalitáři, kteří nejdřív zadusili život ve vlastní zemi a následně i na velké části planety. Lid měl být určen k válce. Válka k rozšiřování “životního prostoru”. Ta v pojení nacistů vlastně nikdy nekončí: říše rozšiřuje svá chapadla, dokud nakonec nepohltí sebe sama. Pandořinu skřínku války otevřel vypjatý nacionalismus, antisemitismus a rasismus, pavědeckost, šovinismus, propaganda a operace pod falešnou vlajkou. Doprovázelo ji zatýkání a vraždění lidí, kteří se snažili cestě bezbřehého ničení zabránit.

Spisovatel George Orwell přesně demaskoval nacistické plány již ve své recenzi Hitlerovy knihy Mein Kampf, když píše o vybudování “příšerné a tupé říše, ve které se nikdy nic neděje — s výjimkou výcviku mladých mužů a jejich přípravy na válku a nekonečného přísunu čerstvé potravy pro děla”. Žádný prostor pro lásku, kreativitu, spolupráci: zkrátka vše, co má potenciál dělat tento svět lepším a snesitelnějším nejen pro současné, ale i pro další generace. Žádný prostor pro vědu, vývoj, pro lidi. Žádný prostor pro budoucnost.

Smrt rozumu následovala smrt desítek milionů civilistů po celém světě. Nacisté se pokusili vyhladit celá etnika. Nikdy nezapomeňme na utrpení, ke kterému vede odlidštěnost, fanatismus a zášť.
Pokud jsme si před 10 lety neuměli představit, že by se něco takového kdy mohlo opakovat, dnes musíme říct jediné: dejme přednost lásce, rozumu a spolupráci. Skutečnému majáku svědomí, který rozptýlí tmu dřív než se usadí tak, že se jen tak nerozední.

<iframe width="600" height="338" src="https://www.youtube.com/embed/B9lg_VSWPXY" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

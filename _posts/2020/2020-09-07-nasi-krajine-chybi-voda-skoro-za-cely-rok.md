---
category: blog
layout: post
date: 2020-09-07
#published: false
tags: životní_prostředí sucho Jana_Skopalíková rozhovor
title: 'Naší krajině chybí voda skoro za celý rok'
description: 'životní prostředí, sucho, Jana Skopalíková, rozhovor' 
author: mediální odbor
authorId: 
image: 
---

**Jana Skopalíková studuje doktorát na Přírodovědecké fakultě UK a zároveň pracuje v Botanickém ústavu AV ČR v Průhonicích. U středočeských Pirátů má na starosti mimo jiné oblast životního prostředí, péče o krajinu a zemědělství.**

**Jak jsi prožila nouzový stav?**

I já jsem byla převážně na home office. Ale rozhodně jsem se nenudila. Kromě práce jsem hned v průběhu prvních dnů, stejně jako mnoho dalších lidí, začala šít bavlněné roušky, které pak Piráti rozváželi těm, kdo je nejvíce potřeboval. Sama jsem jich stihla zatím ušít přes 1500 ks. 

**Poslední měsíce všichni řešíme jen koronavirus. Neutíkají nám jiná důležitá témata?**

Ano, to je bohužel přesné. Jeden velký problém, možná ještě větší než pandemie, už ale klepe na dveře. Možná nejen klepe, ale rovnou se prochází po našich zahradách. Je to sucho. Odborníci na něj poukazují už několik let. Letos to už ale vidíme všichni. Česko zažívá nejdelší období sucha za posledních 500 let a v krajině chybí voda skoro za celý rok. 

Piráti proto připravují pro podzimní krajské volby program, ve kterém je voda a péče o krajinu jedna z hlavních priorit. Pracujeme na tom nejen s odborníky, ale také s těmi, kterých se to přímo dotýká – se středočeskými zemědělci. Hlavním problémem totiž není skutečnost, že nám málo prší, ale to, že většina vody odtéká z našeho území pryč (např. pomocí meliorací na polích). Tuto vodu však je třeba zadržet v půdě, která je schopná při správném hospodaření pojmout několikanásobně více vody než naše přehrady.

**Jde vůbec bojovat se suchem na úrovni jednoho kraje?**

Ano, jde to. I když „bojovat“ není to správné slovo. Spíš bych řekla, že se potřebujeme vrátit blíž přírodě, přestat ji považovat za něco, co nám překáží v plánech, a uvědomit si to, že jsme na ní existenčně závislí, a podle toho se k ní začít také chovat.

Především potřebujeme srážkovou vodu zadržet v půdě, a ne až v přehradách, jak to prosazuje ministerstvo zemědělství – to je až poslední článek.  Způsobů, jak to udělat, je celá řada. Něco může udělat každý z nás, jiná opatření je třeba koordinovat na úrovni kraje nebo celorepublikově. Dám dva příklady: chceme do krajiny vrátit více malých rybníčků, tůní, mokřadů, pomáhá ale i “pokřivení” napřímených dříve meandrujících toků nebo sázení stromů. Ty pomáhají také v létě udržovat příjemnější mikroklima, např. ve vyprahlých městech. Druhý příklad – Když přijde silný déšť, co se stane s tou vodou na obrovském lánu s řepkou nebo pšenicí? Voda odteče melioracemi, případně po povrchu, protože v půdě je málo organické hmoty a je velmi utužená. Každopádně jí hodně bez užitku z krajiny zmizí. Naopak obyčejná louka nebo remízek se vodou nasákne jako molitanová houba a voda v krajině zůstane.

**Máš nějaké tipy, jak může chránit životní prostředí i obyčejný Středočech?**

Je toho hodně. Každý si může vybrat, co mu vyhovuje nejlépe a začít s málem, třeba ještě dnes. Opět nabídnu pár příkladů pro inspiraci. Tak třeba zbytečně neplýtvat a zamýšlet se nad tím, jestli není pro danou věc nebo službu nějaká ekologičtější alternativa – jet do práce autem x MHD, dát kávu do kelímku x vlastního hrnečku atd. Dále např. ovoce a zeleninu lze jednoduše nakupovat místo v plastovém obalu/sáčku raději do vlastního – látkové tašky, pytlíčku ze staré záclony... Sice jsou Češi výborní ve třízení, ale i tak zhruba polovina obsahu plastového kontejneru skončí na skládce nebo ve spalovně, a to není malé množství. A do třetice třeba oblečení: nakupovat jen to, co opravdu unosíme. Věci, ve kterých už se necítíme, prodat, vyměnit či darovat. Prostě poslat dál – jinde mohou ještě dlouho a šťastně sloužit a je zbytečné je vyhazovat. 


---
category: blog
layout: post
date: 2020-04-25
#published: false
tags: rozhovor krajské_volby
title: 'Lídr Pirátů Jiří Snížek o nadcházejících krajských volbách'
description: 'rozhovor, krajské volby'
author: Mediální odbor
#authorId: lenka.kozlova
image: posts/2020/jiri-snizek-2.jpg
---

Rozhovor s lídrem do krajských voleb Jiřím Snížkem se do Mladé fronty Dnes nedostal celý, proto vám ho poskytujeme alespoň zde:

**Jakým způsobem plánujete vzhledem k současné situaci vést předvolební kampaň? Jakými "kanály" se chystáte voliče oslovit?**

Kampaně Pirátů jsou vždy velmi specifické, nepřijímáme finanční ani jiné dary od kmotrů a podezřelých firem, o hnutí miliardářů ani nemluvím, proto na kampaně máme vždy méně prostředků než jiné politické strany. Vždy nám pomáhá velké množství dobrovolníků, kteří jsou stejně jako my znepokojeni politickou situací a směřováním naší země. Využijeme komunikační kanály s ohledem na aktuální pandemický stav, každopádně jako vždy budeme jiní než ostatní.

**Už kampaň začala, případně odkdy ji plánujete spustit?**

Kontaktní kampaň měla odstartovat v květnu, ale z důvodů karantény se termín určitě posune. V tuto chvíli se více než kampani věnujeme pomoci potřebným. Šijeme roušky, rozvážíme štíty zdravotníkům, přispíváme na plicní ventilátory nemocným, pomáháme seniorům a matkám v azylových domech, sbíráme notebooky pro potřebné, koordinujeme dobrovolníky na několika místech v kraji.

**Jaké budou Vaše tři hlavní priority? Bude k nim patřit, i vzhledem k stávající situaci, také zdravotnictví a případné vypořádání se s následky koronavirové krize z ekonomického hlediska?**

Aktuálně naše krajské expertní týmy spolupracují s analytiky ve Sněmovně a upravují volební program tak, aby řešil současnou i nastávající situaci. Naše hlavní priority budou zdravotnictví, do kterého máme výborný vhled díky Petrovi Tomášovi, našemu čelnému kandidátovi, který 30 let působil ve zdravotnictví ve Středočeském kraji. Další prioritou bude pravděpodobně řešení sucha, potažmo územní rozvoj Středočeského kraje. Jako třetí prioritu vidím střední školství, kterému se tu za celou existenci kraje prakticky nikdo systematicky nevěnoval, a které je důležité, abychom se jako region posunuli z montovny na mozkovnu. Nelze však zapomenout ani na dopravu. Vždyť každá dvanáctá silnice ve správě kraje je v havarijním stavu a každý čtvrtý most potřebuje nutnou opravu a nikdo, díky nedostatečné transparentnosti současného vedení kraje, pořádně neví, jaký infrastrukturní dluh kraj má. Za 20 let existence kraje se nepodařilo jeho vedení (ANO, ODS, ČSSD, KSČM, STAN) vyjednat rozpočtové určení daní tak, aby odráželo rostoucí počet obyvatel kraje a zvyšující se nároky na jeho (nejen) dopravní infrastrukturu, což považuji za tristní.

**Myslíte si, že můžete být jakýmsi černým koněm voleb ve STČ kraji, kde zatím nemáte nikoho v krajském zastupitelstvu? A jaké tedy vidíte šance Pirátů v krajských volbách?**

V tuto chvíli nikdo nezpracoval žádný předvolební průzkum, proto jakékoli odhady by byly buď skromné nebo přehnaně sebevědomé. Věřím však, že naše otevřená a férová politika bez skandálů a kauz osloví mnoho občanů. A pokud budu mluvit za sebe, tak je pro mě nejdůležitější to, aby v kraji byly zpřetrhány klientelistické vazby a byla vymýcena korupce a aby se kraj nespolupracoval pouze s obcemi, ve kterých má vedení kraje svoje kamarády. Jsem rád za každé médium, které se o kraj zajímá, ať už je to o smlouvy externím firmám nebo neefektivní a nesystematické opravy silnic.

**Jste jako lídr kandidátky připravený ucházet se i o post hejtmana?**

Jsem připravený dělat politiku založenou na výsledcích a datech, politiku, která hledí i do budoucna a nenechává po sobě doslova vyschlou poušť, politiku, která podpoří zvyšování životní úrovně Středočechů. Proto je pro mne logicky to, kdo bude středočeským hejtmanem důležité, ale na této funkci osobně nelpím.

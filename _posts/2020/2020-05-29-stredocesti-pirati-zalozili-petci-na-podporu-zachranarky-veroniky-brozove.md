---
category: blog
layout: post
date: 2020-05-29
#published: false
tags: krajská_politika zdravotnictví tisková_zpráva
title: 'Středočeští Piráti založili petici na podporu záchranářky Veroniky Brožové'
description: 'krajská politika, zdravotnictví, tisková zpráva'
author: Mediální odbor
#authorId: stepan.drtina
image: posts/2020/ochranne-pomucky.jpg
---

Středočeský kraj, 29. května 2020 - Středočeští Piráti založili petici na podporu záchranářky Veroniky Brožové, a vyzvali hejtmanku, aby nezneužívala trestní řád k šikaně svých zaměstnanců.

Simona Luftová, kandidátka za Piráty do Senátu v obvodu Příbram, a Jiří Snížek, lídr pirátské kandidátky do nadcházejících voleb ve Středočeském kraji, založili petici, ve které vyzývají hejtmanku Středočeského kraje paní Jaroslavu Pokornou Jermanovou, aby již nikdy více nezneužívala trestního řádu k šikaně a zastrašování svých zaměstnanců.

Záchranářka Veronika Brožová napsala 17. března paní hejtmance otevřený dopis, ve kterém upozornila na nedostatek ochranných pomůcek na boj s COVID-19 pro záchrannou službu. Piráti jsou přesvědčeni, že nešlo o šíření poplašné zprávy, jak se uvádí v trestním oznámení, ale o důležité upozornění na nedostatek ochranných pomůcek. Tento nedostatek potvrdila i sama hejtmanka 16. 3. výzvou na svém facebookovém účtu, ve které poptává roušky a respirátory.

> “Odmítám, aby ve středočeské záchrance panovala atmosféra strachu. O ty, kteří nás chrání v první linii, by mělo být bezchybně postaráno a mělo by jím být vycházeno maximálně vstříc. Zatím jsme ale bohužel svědky organizovaného nátlaku na záchranářku Brožovou ze strany radního Bezděka, ředitele Knora, předsedy odborů Havlovice a dalších”, vyjadřuje lítost Jiří Snížek.

> “Osobně jsem se v březnu dotazovala řady zdravotníků ve Středočeském kraji na to, jak jsou vybaveni ochrannými pomůckami, a všichni mi potvrdili, že jich mají nedostatek, a řada z nich se o tom dokonce bála veřejně mluvit”, říká Simona Luftová a dodává: “Peticí vyjadřujeme podporu paní Brožové a naše přesvědčení, že trestní řád by se neměl zneužívat k šikaně zaměstnanců kraje”.

**Plné znění petice:**
My, níže podepsaní, nesouhlasíme s trestním oznámením, které podala paní hejtmanka Pokorná Jermanová. Vyzýváme ji, aby již nikdy více nezneužívala trestního řádu k šikaně a zastrašování svých zaměstnanců.

Záchranářka Veronika Brožová napsala 17. března paní hejtmance otevřený dopis, ve kterém upozornila na nedostatek ochranných pomůcek pro záchrannou službu na boj s COVID-19. Jsme přesvědčeni, že nešlo o šíření poplašné zprávy, jak se uvádí v trestním oznámení, ale o důležité upozornění na nedostatek ochranných pomůcek. Tento nedostatek potvrdila i sama hejtmanka 16. 3. [výzvou na svém facebookovém účtu](https://www.facebook.com/jarkajermanova/posts/2779069575505175?comment_id=2785290021549797&notif_id=1590512490761226&notif_t=feedback_reaction_generic&ref=notif), ve které poptává roušky a respirátory.

Řada středočeského zdravotního personálu potvrdila, že ochranné pomůcky k dispozici nebyly nebo jich byl značný nedostatek, ale bojí se o tom mluvit veřejně. Podáním trestního oznámení vytváří paní hejtmanka veřejný nátlak, aby tito lidé mlčeli dál. Požadujeme, aby vedení Středočeského kraje přestalo lhát, vyhrožovat a šířit polopravdy, a postavilo se pravdě čelem.

Současně tato petice vyjadřuje podporu paní Veronice Brožové, která je trestním oznámením vystavena dehonestační a lživé kampani paní hejtmanky. Trestní řád by se neměl zneužívat k šikaně zaměstnanců kraje.

Petici je možné podepsat [zde](https://www.petice.com/nesouhlasime_s_trestnim_oznamenim_na_zdravotni_sestru_pani_veroniku_broovouokovou).

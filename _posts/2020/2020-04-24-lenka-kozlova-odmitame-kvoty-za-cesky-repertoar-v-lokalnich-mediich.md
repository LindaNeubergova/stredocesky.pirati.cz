---
category: blog
layout: post
date: 2020-04-24
#published: false
tags: komentář, poslanecká_sněmovna, autorská_práva, kultura
title: 'Lenka Kozlová: Odmítáme kvóty za český repertoár v lokálních médiích'
description: 'komentář, poslanecká sněmovna, autorská práva, kulutura'
author: Lenka Kozlová
authorId: lenka.kozlova
image: posts/2020/lenka-kozlova-2.jpg
---
**Praha, 24. dubna 2020** – Na kulturu a přidružené profese dopadnou opatření související s pandemií koronaviru Covid-19 citelně. Ministerstvo kultury proto nedávno schválilo „[záchranný balíček](https://www.piratskelisty.cz/clanek-3072-pirati-chteji-dostupnejsi-podporu-pro-male-kulturni-projekty-z-grantu-ministerstva-kultury?fbclid=IwAR0oYWu45K3bDeqCQ80ivVShTWJaPBWIoOe1YrybT9sPd4lkrUsjs328Ssk)“, jehož největší slabinou je selektivní výběr podpořených organizací. Živnostníci a drobní podnikatelé, jejichž provozovny jsou uzavřené, ale zároveň musí nadále kromě nájmů a dalších poplatků platit i autorským správcům, patří mezi nejvážněji ekonomicky postižené. Kromě toho OSA navrhuje i zavedení paušálního poplatku lokálním médiím.
            
Proti poplatku, který platí živnostníci autorským správcům za zprostředkování rozhlasového a televizního vysílání zákazníkům, vystupují Piráti dlouhodobě. V posledním [veřejném prohlášení na webu OSA](https://www.osa.cz/blog/osa-intergram-a-dalsi-kolektivni-spravci-prominou-cast-autorskych-odmen-za-hudbu-a-nabidnou-moznost-odlozeni-plateb/) ze dne 20. března jsem postrádala konkrétní informace. Nechyběl v něm však absurdní návrh novely zákona o rozhlasovém a televizním vysílání, který by zavedl nucené kvóty českého hudebního a audiovizuálního repertoáru v lokálních médiích. Za prezentovanou myšlenkou se může skrývat i další výběr peněz, které sice OSA nějakým způsobem autorům přerozdělí, avšak vzhledem k netransparentnímu hospodaření skrytě. Především ale považuji takové svazování rukou televizním a rozhlasovým tvůrcům za nepřípustné.

Ve věci autorských poplatků jsem se obrátila dopisem – poté, co jsem zjistila, že datová schránka OSA je zablokovaná pro příjem zpráv – na předsedu představenstva OSA Romana Strejčka, abych získala informace o postojích a případných opatřeních vůči umělcům, jejichž činnost OSA živí, a rovněž o tom, jak se zachovají k živnostníkům, jejichž platby za zprostředkování přerozdělují. Od pana Strejčka jsem obratem dostala ujištění, že provozovatelům, kteří v důsledku vládních opatření museli uzavřít provozovnu, budou autorské poplatky odpuštěny a případné platby uskutečněné s předstihem vráceny. OSA také avizuje odložení dalších plateb až o 90 dnů a rozložení splátek do 12 měsíců. Byla zmíněna též finanční pomoc z tzv. Fondu solidarity, ze kterého bylo údajně vyplaceno autorům na 4,5 mil. kč.

Podobu klíče pro rozdělování i počet autorů se nyní pokouším zjistit. Situaci budu samozřejmě dále sledovat a pokusím se nejen informovat veřejnost, ale v rámci možností i přispět k pozitivnímu vývoji.

---
category: blog
layout: post
date: 2020-02-26
#published: false
tags: akce poslanecká_sněmovna
title: 'František Kopřiva: Na setkání s tibetskými duchovními v Poslanecké sněmovně navážeme návštěvou dalajlámy v Indii'
description: 'akce, Poslanecká sněmovna'
author: František Kopřiva
authorId: frantisek.kopriva
image: posts/2020/Frantisek_Tibet.jpg
---

Tibetský duchovní Pema Samdup Lama se v rámci své návštěvy České republiky včera setkal na neformálním obědě s členy Parlamentní skupiny přátel Tibetu v Poslanecké sněmovně. Za poslanecký klub Pirátů se oběda zúčastnili také Dana Balcarová a Lukáš Bartoň. Pema Samdup Lama ocenil aktivity poslanecké skupiny, kterou kromě Pirátů tvoří zástupci dalších šesti poslaneckých klubů. V rámci této skupiny nyní připravujeme společnou deklaraci, která bude začátkem března předána Jeho Svatosti Dalajlámovi v Dharamsale, sídle tibetské exilové vlády. Na cestu do Indie se vydám spolu s kolegyní Danou Balcarovou u příležitosti 61. výročí tibetského národního povstání, které se každoročně slaví 10. března.

Cílem zahraniční cesty jsou nejen oslavy výročí a předání zmíněné deklarace, ale také setkání s tibetskou exilovou vládou, se kterou probereme aktuální výzvy, před kterými Tibet stojí. Zvláštní pozornost bude mít stále vážnější hrozba nenávratné devastace křehké tibetské přírody, která může mít vážné dopady na životy a zdraví miliard lidí, kteří žijí v deltách tibetských řek. 
 
Česká parlamentní skupina přátel Tibetu má k dnešnímu datu 57 členů, což z ní dělá největší takovou skupinu v Evropě a jednu z největších na světě. Založení skupiny jsem inicioval spolu s Danou Balcarovou, Markem Bendou a senátorkou Jitkou Seitlovou začátkem roku 2018 a od té doby se věnujeme udržování odkazu české solidarity k Tibetu, na jejímž začátku stál Václav Havel.  

---
category: blog
layout: post
date: 2020-08-12
#published: false
tags: komunální_politika Benešov
title: 'Otevíráme radnici v Benešově'
description: 'komunální politika, Benešov'
author: Daniel Netušil
authorId: daniel.netusil
image: posts/2020/dan-netusil-BN.jpg
---

Pamatujete si ještě náš program do komunálních voleb? Pokud ano, tak dobře víte, že jeden z bodů programu byl „Po páté nám nepadla“. A protože my neradi jen slibujeme, od září 2019 si mohou občané vyřídit své záležitosti na městském úřadě v Benešově každou středu až do18 hodin, přičemž od 17 h do 18 h na objednání. To může proběhnout buď po telefonu, anebo formou e-mailu u vedoucích jednotlivých odborů.  Kontakty občané naleznou na webových stránkách města. 

V rámci realizace tohoto koaličního bodu se muselo přihlédnout k zaměstnancům úřadu a jejich potřebám, jako jsou např. dojíždění do a ze zaměstnání z okolních vesnic apod. Mimo to úředníci nejsou v zaměstnání pouze v čase, který je vyhrazený pro veřejnost, jak se někteří mylně domnívají. Rozhodnutí také vzešlo na základě provedené analýzy úřadu (návštěvnost jednotlivých odborů v různé časy, počet dojíždějících zaměstnanců aj.). Řešení budeme pečlivě sledovat a analyzovat jeho přínos pro případnou změnu. 

Jak mnoho z vás již ví, na webových stránkách města stále probíhají online přenosy ze zasedání zastupitelstva a zveřejňují se jejich videozáznamy. Ty se nám podařilo prosadit hned v počátku našeho nástupu do zvolených funkcí.  

Zavedli jsme také pravidelná hlášení ze zastupitelstev formou video reportů, aby lidé měli možnost se jednodušší formou dozvědět, co se na jednotlivých zastupitelstvech děje. Ty najdete na našich facebookových stránkách nebo na našem YouTube kanálu. 

Máme také velkou snahu zlepšit komunikaci mezi městem a občany, a to jak na sociálních sítích, radničními listy, ale i dalšími kanály. V minulosti proběhlo tzv. Setkání se starostou, které online přenášel Benešovský deník a vedení města zde odpovídalo na otázky týkající se Benešova.

V nepřímé návaznosti na tuto událost proběhlo v říjnu 2019 Veřejné fórum města Benešov, kde měli občané možnost vyjádřit se k jednotlivým tématům týkajících se města. Například k územnímu rozvoji města, bydlení, životnímu prostředí, dopravě, bezpečnosti, cestovnímu ruchu, školství, kultuře, trávení volného času, sociálnímu prostředí a k mnoha dalším. Jsem velmi rád, že Benešáci přišli v hojném počtu a sdělili nám svůj názor, protože vy jste Benešov. 

Jistě jste si všimli, že jsme neotevírali jenom radnici, ale také koupaliště. Po celé minulé letní prázdniny byla koupadla na Sladovce otevřena do 22:00 místo předchozích 20:00. Tato otevírací doba bude pokračovat i v dalších letech.

**Výběrová řízení**

Minulý rok v květnu proběhlo transparentní výběrové řízení na jednatele/jednatelku KIC s.r.o., kterou se stala Ivana Nováková a v září na ředitele/ředitelku městské knihovny, kterou byla jmenována Ing. Hana Zdvihalová. Dále proběhla výběrová řízení na jednatele MěSZ s.r.o., kde byl jmenován pan Tomáš Holub a příspěvkovou organizaci MUD, kde svůj post obhájila dříve pověřená ředitelka Lenka Škvorová. 

Ve školských zařízeních proběhnou výběrová řízení u všech ředitelů/ředitelek, kterým končí šestileté období. Dáváme tak možnost dalším uchazečům o tyto pozice a možnost dosavadním ředitelům obhájit své působení ve funkci (úspěšně např. prošel výběrovým řízením Mgr. Svatopluk Česák, již dlouholetý ředitel ZŠ Karlov).

**Co dál?**

Nyní připravujeme digitálně technickou mapu, která by měla usnadnit práci úřadu a jiných organizací města, ale také zjednodušit informování občanů. Jestli se vše podaří, lidé na jednoduché mapě uvidí například, co se plánuje opravovat v jejich ulici, budou si moct zobrazit, kolik konkrétní akce bude stát, od kdy do kdy potrvá a v některých případech, u větších investičních projektů, i jejich vizualizaci.
Rád bych prosadil zavedení tzv. „Rozklikávacího rozpočtu“. Ten bývá na webových stránkách města a slouží občanům jako přehledný, transparentní a velmi snadno ovladatelný informační zdroj o hospodaření obce.
Také chci prosadit participativní rozpočet, což je proces, ve kterém mají občané možnost spolurozhodovat o tom, jak je s částí obecního rozpočtu nakládáno. 

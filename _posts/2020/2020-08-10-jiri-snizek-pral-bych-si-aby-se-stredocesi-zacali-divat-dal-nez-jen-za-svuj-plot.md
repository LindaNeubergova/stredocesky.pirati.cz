---
category: blog
layout: post
date: 2020-08-10
#published: false
tags: krajské_volby rozhovor
title: 'Jiří Snížek: Přál bych si, aby se Středočeši začali dívat dál než (jen) za svůj plot'
description: 'krajské volby, rozhovor'
author: Piráti SčK
#authorId: jakub.vaclavovic
image: posts/2020/jirka_ivan.jpg
---

*Předseda Pirátů Ivan Bartoš se ptá lídra středočeské kandidátky Jiřího Snížka*

**Jiří Snížek, šéf středočeských Pirátů a kandidát na hejtmana, je rozhodně všestranná osobnost a také 100% Středočech – narodil se v Kolíně, vyrůstal v Záboří nad Labem, nyní žije v Kolíně. Na gymnázium chodil v Kutné Hoře. Vystudoval ČVUT i filozofii. Je stejně vášnivý fotbalista jako houslista. V tomto rozhovoru vám ho chci alespoň krátce představit. O Jirkovi bude ještě hodně slyšet, tím jsem si jistý.**
Ivan Bartoš, předseda Pirátské strany

**Jak si vedeš ty a všichni Piráti ve Středočeském kraji v této době?**

Tak například já se kvůli nouzovému stavu neoženil. Svatbu jsme měli naplánovanou na půlku dubna, ale plány pochopitelně vzaly za své. Ale to není tak důležité ani zajímavé. Piráti, a nejen oni, si podle mě v této době vedou skvěle. Chci moc poděkovat všem, kteří nějak pomáhali nebo ještě pomáhají, i když sami to mají také těžké. My Piráti máme výhodu, že jsme dobře organizovaní a máme zkušenosti z dřívějších akcí, takže jsme začali pomáhat takřka okamžitě. Jsou to aktivity napříč celým krajem. Šili jsme roušky, rozváželi štíty zdravotníkům, přispívali na plicní ventilátory nemocným, pomáhali seniorům a matkám v azylových domech, sbírali notebooky pro potřebné a koordinovali dobrovolníky na několika místech v kraji. Naši experti ale pomáhali i nad rámec kraje, například v rámci celostátní platformy COVID19CZ. 

**Jaký máš tady ve středních Čechách tým?**

Piráti ve Středočeském kraji jsou vlastně můj tým snů. Je to vidět i na naší kandidátce do podzimních krajských voleb, kterou máme velmi dobře postavenou a vyváženou. Máme mezi sebou odborníky na dopravu, zdravotnictví, vzdělávání i finance a veřejné zakázky. Řada z nás má zkušenosti z komunální politiky.  

**Když jsi na pirátském sjezdu Středočeský kraj představil jako donut s dírou uprostřed, každý to hned pochopil. Půjdete s tímto motivem i do volební kampaně?**

Do kampaně se chystáme především s naším programem a vůlí změnit střední Čechy k lepšímu. Určitě nechceme nahradit koblihu donutem. Náš kraj má řadu závažných problémů, které potřebujeme rychle začít řešit. Třeba ta pověstná mizerná kvalita středočeských silnic nebo nepořádek ve veřejných financích kraje. V době nouzového stavu se také ukázalo, že netransparentní a skandály zatížené vedení kraje může dokonce ohrožovat bezpečnost občanů. Vím od řady starostů, že dostat z krajského úřadu potřebné informace je hodně složité a o praktické pomoci ani nemluvě. 
Ale nebudeme jen kritizovat. Pro nás všechny byla a je koronakrize velkou školou. Chceme tyto zkušenosti využít a být na případné další krize lépe připravení. Tato krize nás kromě jiného naučila dívat se dál než za svůj plot. Toto vědomí by nám mělo zůstat i po výjimečném stavu a také po podzimních volbách.

**S jakými hlavními tématy jdou do voleb středočeští Piráti?**

Máme tři hlavní programové pilíře: rozvoj zdravotnictví, do kterého máme výborný vhled díky Petrovi Tomášovi, který působil 30 let ve zdravotnictví ve Středočeském kraji. Další prioritou je ochrana krajiny s ohledem na nebezpečí sucha a s tím související územní rozvoj. Jako třetí, ale stejně důležité téma, máme střední školství, jemuž se tu za celou dobu existence kraje nikdo systematicky a odborně nevěnoval. To je klíčové, abychom se jako region dokázali změnit z montovny na mozkovnu.

**Jak bude vypadat pirátská kampaň? Všichni už teď víme, že bude potřeba hodně improvizovat.**

Jak sám víš, kampaně Pirátů jsou vždy velmi specifické. Nepřijímáme žádné dary od kmotrů a podezřelých firem. Naopak hodně spoléháme na práci zapálených dobrovolníků, kteří jsou stejně jako my znepokojeni politickou situací a současným vedením kraje. Je možné, že nám s našimi plány ještě zamává pokračující pandemie, ale každopádně jako vždy budeme jiní než ostatní. Chceme být hodně mezi lidmi, pokud to situace dovolí. Ve virtuálním prostoru – na internetu a na sociálních sítích, budeme samozřejmě také hodně vidět a slyšet. 

**Na podzim se ale nevolí jen do krajů. Jsou i senátní volby. Jaké kandidáty nabídnou středočeští Piráti?**

To je velká radost. Ve třech obvodech máme opravdu vynikající kandidáty. Konkrétně dvě kandidátky a jednoho kandidáta.
Na Kladně kandiduje advokátka, matka pěti dětí a aktivistka Adéla Šípová. V poslední době bylo o ní slyšet v souvislosti s jejím bojem proti podvodným e-shopům s rouškami a respirátory. Na Kladně také provozuje bezplatnou právnickou koronaporadnu.
V Kolíně máme velmi zkušeného experta na problematiku integrace menšin Cyrila Kokyho. Pokud se stane senátorem, budou mít po dlouhých osmnácti letech Romové své zastoupení v Parlamentu.
A nakonec v Příbrami jde do voleb středoškolská učitelka a odbornice na vzdělávání s mezinárodními kontakty Simona Luftová.
Do krajských i senátních voleb se nám podařilo postavit silné kandidátky. Věřím, že se nám podaří Středočeský kraj posunout směrem k vyšší životní úrovni občanů, k ohleduplnosti k vodě, krajině a lidem všech generací.

---
category: blog
layout: post
date: 2020-06-16
#published: false
tags: tisková_zpráva krajská_politika doprava
title: 'Hejtmanka Středočeského kraje pokračuje v politice nátlaku'
description: 'tisková zpráva, krajská politika, doprava'
author: Piráti SčK
#authorId: lenka.kozlova
image: posts/2020/A22.jpg
---
*Praha, 16. června 2020* – Hejtmanka Středočeského kraje Jaroslava Pokorná Jermanová (ANO) odeslala 25. května požadavky, jak postupovat vůči obcím, které nebudou souhlasit s výstavbou dálnice D3 ve Středočeském kraji. Po adresátech dopisu, premiéru Andreji Babišovi, ministru dopravy Karlu Havlíčkovi a ministru životního prostředí Richardu Brabcovi, požaduje vyvinutí tlaku na obce prostřednictvím případného zamezení dodávek pitné vody. Jiří Snížek, volební lídr Pirátů ve Středočeském kraji, toto jednání důrazně odmítá a vyzývá k řádným jednáním o dálnici D3, včetně posouzení alternativ.

Ze získaného dokumentu vyplývá, že hejtmanka požaduje po premiérovi a ministrech, aby byl vyvinut tlak na obce nesouhlasící s výstavbou dálnice D3, jak dokládá doslovný přepis z přiloženého dokumentu: *„Výše uvedené složky by měly deklarovat vzájemnou spolupráci (včetně MD ČR), ale zároveň upozornit, že bez dálnice D3 Středočeská nebude vodovodní přivaděč tak, jak je připravován, vybudován. Tím se vyvíjí tlak na část obcí, které úmyslně a aktivně bojují proti dálnici D3. Pokud začínají mít obce problémy s vodou a volají po opatřeních proti suchu na úrovni státu a chtějí po státu pomoc, pak by i tyto obce měly podpořit pro stát zásadní dálnici.“*
 
Jiří Snížek, kandidát Pirátů na hejtmana, považuje podobné jednání za nepřijatelné: 
> „Vedení Středočeského kraje pokračuje v politice nátlaku, strachu a vydírání. Po tom, co kraj podal trestní oznámení na Veroniku Brožovou, která upozornila na reálný nedostatek ochranných pomůcek, se podle tohoto dokumentu pravděpodobně snaží hejtmanka Jermanová vydírat obce tím, že nebudou mít pitnou vodu, pokud nebudou souhlasit se stavbou dálnice. Taková jednání důrazně odsuzuji a udělám maximum proto, aby jednání o dálnici D3 probíhala řádně včetně posouzení jejích alternativ.“

Kompletní znění dopisu [ke stažení zde](/assets/files/dopis-hejtmanky-SD3.pdf).

---
category: blog
layout: post
date: 2020-05-04
#published: false
tags: tisková_zpráva senátní_volby školství
title: 'Piráti vyšlou do boje o senátorské křeslo na Příbramsku Simonu Luftovou'
description: 'tisková zpráva, senátní volby, školství'
author: Mediální odbor
#authorId: lenka.kozlova
image: posts/2020/Simona_Luftova_Pirati.jpg
---
Příbram, 4. května 2020 - Ve volbách do Senátu bude za Pirátskou stranu v obvodě 18 - Příbram kandidovat Simona Luftová, která získala podporu krajského fóra Pirátů v Středočeském kraji.

Simona Luftová pracuje více než deset let jako středoškolská učitelka. Současně připravuje a koordinuje mezinárodní vzdělávací projekty pro studenty i učitele. Je členkou středočeského Krajského expertního týmu (KET) pro oblast vzdělávání a školství a Komise pro výchovu a vzdělávání v Příbrami.

> „V Senátu bych chtěla zúročit své dlouholeté zkušenosti primárně v oblasti vzdělávání a školství, a to směrem k jeho reformě. Potřebujeme mladým nabídnout širší možnosti, jak se vzdělávat a posunout školství do 21. století, kde jsou a budou na ně kladeny jiné nároky. Proto podporuji různorodost a modernizaci oborů a škol. Školy a pedagogové potřebují finanční jistotu a menší byrokratickou zátěž,“ uvádí Simona ke své srdcové prioritě.

> „Současně si myslím, že senátor by měl být úzce spjat se svým obvodem, kde by měl pomáhat a být jakýmsi ombudsmanem občanů, obcí, podnikatelů, občanských iniciativ a spolků. Což momentálně znamená aktivní podporu a spolupráci při řešení následků koronavirové krize, a to jak legislativně, tak prakticky. Dále chci obcím pomáhat se zapojit do projektů, které jim budou pomáhat zvládnout následky již dlouhotrvajícího sucha,“ prozrazuje pirátská kandidátka více ze svého volebního programu.

Simona Luftová se narodila v Příbrami, kde v současné době žije. Řadu let však také žila a studovala v zahraničí, v Rakousku, Jihoafrické republice a USA. Absolvovala obor Politologie na FF-UK a rozšiřující pedagogické vzdělání na PF-UK v Praze. Je vdaná a má tři děti.

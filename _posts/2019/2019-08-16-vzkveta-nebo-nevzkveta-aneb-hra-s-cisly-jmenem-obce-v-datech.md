---
category: blog
layout: post
date: 2019-08-16
#published: false
tags: komunální_politika Brandýs-St.Boleslav
title: 'Vzkvétá nebo nevzkvétá? Aneb Hra s čísly jménem Obce v datech'
description: 'komunální politika, Brandýs-St.Boleslav'
author: Marek Řebíček
authorId: marek.rebicek
image: posts/2019/brandys-obce-v-datech.jpg
---
Jako každé léto rozbouřil mediální prostor žebříček kvality života českých měst s rozšířenou působností, který vydává společnost Obce v datech. Ta města, která se umístí na čelních příčkách, ovládne nadšení a zejména radniční představitelé to začnou vydávat za potvrzení, jak dobře je jejich město spravováno. Naopak ti, co končí na chvostu 206 obcí, se začnou obhajovat a řešit, že se u nich zase tak špatně nežije.

Nejdříve se podívejme, kdo za žebříčkem stojí. Hodnocení vystavuje renomovaná poradenská agentura Deloitte CE a účelem není nic jiného než, aby si jednotlivá města studii koupila a zveřejnila. Není to levné, pohybujeme se v desítkách tisíc korun za město. 

A teď k metodice hodnocení. Zejména ve městech okolo Prahy vás překvapí jejich umístění na prvních místech, přitom to neodpovídá zkušenosti místních obyvatel. Tato města postihují všechny neduhy suburbií jako překotný růst, nedostatek míst ve školách, dopravní zátěž nebo nedostatek práce v místě bydliště. 

Tak jsme si v roce 2018 studii pořídili pro jedno město blízké Praze – konkrétně pro letošní pětku žebříčku (loni 7. místo) Brandýs nad Labem-Starou Boleslav a ukázalo se, že je to pouze hra s čísly. Pokud je započítána vybavenost nedaleké Prahy, je to opravdu jedno z nejlépe hodnocených měst. Mají tam i univerzity! Samozřejmě je pěkné, že má město dálnici, nízkou nezaměstnanost, chráněná území, ale v očištěných ukazatelích bez Prahy, které denně ovlivňují život obyvatel, selhává absolutně. Příklady?

V ukazateli znečištění ovzduší či železniční dopravy je v poslední čtvrtině měst v ČR. Dostupnost praktických lékařů – 131. místo, dostupnost dětských lékařů dokonce 155. místo z 206 hodnocených obcí s rozšířenou působností! Dále pak finanční dostupnost bydlení: 201. místo v ČR. Když je vám 30 a chcete bydlet ve vlastním, tak vás jistě netěší, že bydlíte v jednom z nejdražších měst v Česku. A opravdové perly najdeme ve školství – ukazatel kapacity základních i mateřských škol, dokonce poslední místo v ČR! V čem Brandýs naprosto vyniká, je však ukazatel přírůstku obyvatel, kde skončil na 3. místě v ČR a první ve Středočeském kraji. To je důsledek neuváženého a neregulovaného developerského boomu, kdy vznikly lokality bez občanské vybavenosti.

Když se tedy rozhodnete někde žít pouze podle výsledků tohoto žebříčku, asi můžete mít hodně multikin a letiště pro dovolenou jednou ročně do 30 km. Ale také budete třeba rodiče, kteří zůstali do 5 let věku svého dítěte doma bez relevantního příjmu a zaměstnavatel vám místo tak dlouho nepodržel. A nebudete mít základní zdravotní péči ve městě, ale na konci dálnice…

Doporučení na závěr: pokud by někdo plánoval data pro své město pořídit, požadujte i verzi očištěnou o vlivy okolí. Za zábavou dojedete, školu a lékaře potřebujete mít však co nejblíž.


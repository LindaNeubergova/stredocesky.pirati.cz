---
category: blog
layout: post
date: 2019-05-13
#published: false
tags: EU Brandýs-St.Boleslav
title: Duchovní centrum české státnosti ve Staré Boleslavi obnovuje Evropská unie
description: 'Středočeský kraj, Europská unie, Brandýs-St.Boleslav'
author: Piráti Brandýs n./L. - St. Boleslav
#authorId: jana.skopalikova
image: posts/2019/brandys-kostel.jpg
---
> „Sto dvacet párů volů jede do Němec kýrilijé kýrilijá hřivny stříbra k tomu co za divná věc kýrilijé kýrilijá,“ tklivě zpívá Jaromír Nohavica ve zhudebněné Legendě o svatém Václavu.

Doba se naštěstí změnila. Boleslavská bazilika svatého Václava je stále ještě mlčenlivou připomínkou bratrovraždy, ale také jedním z nejstarších a nejdojímavějších míst spojených s českou státností. Zde, na kamenné dlažbě, dýchají pradávné příběhy a historie. Bez peněz z Evropské unie by se její rekonstrukce neobešla. Předpokládané výdaje ve výši 118 milionů Kč hradí Evropský fond pro regionální rozvoj. Peníze mají posloužit nejenom na opravu samotné baziliky, ale i na zlepšení jejího okolí a zázemí. V plánu je meditační zahrada, Dům poutníku, i expozice věnovaná svatému Václavovi a Paladiu. 

Kult svatého Václava není jediným tahounem projektu obnovy duchovního centra Čech. Přes staroboleslavské Mariánské náměstí je vzdálen další důležitý kostel, raně barokní bazilika Nanebevzetí Panny Marie. I jí se týká eurounijní podpora rekonstrukce a zvelebení, celkové náklady se mají vyšplhat na 124 milionů Kč. Restaurují se nástěnné malby, vytváří se nové zázemí Mariánského komplexu i informační a také terapeutické centrum, pročež je kostel letos uzavřen. 

A co je na bazilice Nanebevzetí tak zajímavého? Palladium, pozlacený reliéf s motivem Madony svatovítské pocházející z patnáctého století. Podle legendy tento mariánský medailon do země České přinesli slovanští věrozvěstové sv. Cyril a Metoděj, kteří jej předali při křtu knížete Bořivoje kněžně Ludmile, babičce sv. Václava. Vedle korunovačních klenotů Palladium po celá staletí vystupuje jako symbol státnosti a ochrany České země...

Rekonstrukce kostelů má sice skončit až v roce 2021, ale návštěvu historického dvojměstí si nenechte ujít už dnes. Když už nikdy jindy, tak koncem září na Svatováclavské slavnosti, pestrou směs duchovních i lidových oslav české státnosti. A při přejezdu nového mostu přes Labe si vzpomeňte, že i ten z větší části zaplatily fondy Evropské unie. Pro zvelebování města, jakým Brandýs - Stará Boleslav je, jsou eurounijní pobídky nepostradatelné a vlastně jediné, co stimuluje zdejší opravy a údržbu.

